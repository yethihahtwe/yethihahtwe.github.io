# Video Editing with Davinci Resolve 18
## Introduction
ဒီသင်ခန်းစာတွေမှာ သုံးမယ့် application ကတော့ DaVinci Resolve 18 ပါ။  DaVinci Resolve 18 ဟာ လက်ရှိသင်ခန်းစာရေးနေတဲ့အချိန်မှာ နောက်ဆုံးထွက်ထားတဲ့ version ဖြစ်ပါတယ်။
DaVinci Resolve ကို လုံးဝမသုံးဖူးပေမယ့်လည်း သင်ခန်းစာတွေကို လိုက်လုပ်လို့ရအောင် အခြေခံကစပြီး ဖော်ပြထားပါတယ်။

* DaVinci Resolve ကိုဘယ်လို Download လုပ်မလဲ
* DaVinci Resolve ထဲကို ဗီဒီယိုနှင့် အသံဖိုင်တွေ ဘယ်လိုသွင်းမလဲ
* Timeline ကိုဘယ်လိုသုံးမလဲ
* ပြင်ထားတဲ့ဗီဒီယိုကို YouTube တို့ Facebook တို့မှာ အဆင်သင့်တင်လို့ရအောင် ဘယ်လို render လုပ်မလဲ
စတာတွေ ပါဝင်ပါတယ်။ သင်ခန်းစာတွေကို လိုက်လုပ်ကြည့်လို့ရအောင် နမူနာဖိုင်တွေပါ download ပြုလုပ်နိုင်ပါတယ်။

## DaVinci Resolve 18 ကို Download လုပ်ခြင်း
DaVinci Resolve 18 ဟာ အခမဲ့သုံးနိုင်တဲ့ software ပါ။ အခမဲ့ဆိုပေမယ့် ပိုက်ဆံပေးဝယ်ရတဲ့ video editing software တွေလိုလုပ်ဆောင်နိုင်တာကြောင့် ဒီနှစ်ပိုင်းတွေမှာ တော်တော်လေးလူကြိုက်များလာတာပါ။ ဝယ်သုံးရတဲ့ Pro version မှာတော့ ကိုယ့်ကွန်ပြူတာရဲ့ GPU ကိုသုံးပြီး render လုပ်ပေးတာမို့လို့ Playback ပြန်ကြည့်တဲ့အခါ ထစ်နေတာမျိုးတွေမရှိပါဘူး။ Free ရတဲ့ version မှာ GPU render မပါတာကလွဲရင် တော်တော်လေးသုံးလို့အဆင်ပြေပါတယ်။

1. Black Magic Design ရဲ့ Website ဖြစ်တဲ့ https://www.blackmagicdesign.com/products/davinciresolve ကိုသွားပါ။
2. Free Download Now ကိုနှိပ်ပါ။<br /><br />
   <img src="https://i.imgur.com/27NGYqf.png" style="zoom:50%;" /><br /><br />ထပ်ပေါ်လာတဲ့အထဲက ကိုယ်သုံးမယ့် Operating System အလိုက်ရွေးပြီး download လုပ်ပါ။ Windows မှာသုံးမယ်ဆို Windows ကိုရွေးပါမယ်။<br /><br /><img src="https://i.imgur.com/9kuNgpG.png" style="zoom:25%;" /><br /><br />အခု download လုပ်မှာက free version ဖြစ်ပါတယ်။ ခုနကပြောသလိုပဲ free version မှာ ဗီဒီယိုပြင်တဲ့လုပ်ငန်းတော်တော်များများ လုပ်လို့ရနေပါတယ်။ ဝယ်သုံးရတဲ့ version က DaVinci Resolve Studio ပါ။ Studio ဝယ်သုံးမယ်ဆိုရင် 4K resolution အထိ ဗီဒီယိုတွေထုတ်လို့ရပါတယ်။ ကျွန်တော်တို့အတွက်ကတော့ 1080p resolution လောက်ဆိုရင် တော်တော်လေးကို အလုပ်ဖြစ်နေပြီမို့လို့ free version နဲ့ပဲ စသုံးကြည့်ဖို့ တိုက်တွန်းပါတယ်။ နောက်ပိုင်း professional ဖြစ်လာတဲ့အချိန်ကျမှ studio version သုံးဖို့လိုကောင်းလိုလာပါလိမ့်မယ်။
3. download လုပ်ထားတဲ့ installer ကိုဖွင့်ပြီး install ပြုလုပ်ပါ။

## DaVinci Resolve 18 စတင်အသုံးပြုခြင်း
### Cut Page
DaVinci Resolve မှာ Cut Page နှင့် Edit Page ဆိုပြီး editing mode နှစ်မျိုးရှိပါတယ်။ နှစ်မျိုးခွဲထားရတဲ့အဓိပ္ပါယ်က တစ်နေရာမှာ အလုပ်တစ်ခုပဲ လုပ်စေချင်တဲ့သဘောပါ။
အရင်ဦးဆုံး linear editing နှင့် non-linear editing အမျိုးအစားနှစ်ခုကို သိထားသင့်ပါတယ်။ linear editing ဆိုတာက timeline ပေါ်မှာ ဗီဒီယိုအစကနေအဆုံးထိ video နှင့် audio တွေကို အစီအစဉ်အတိုင်း နေရာချရပါတယ်။ နေရာအရင်ချပြီးမှ ဖြတ်တောက်တာ၊ အမြန်နှုန်းပြောင်းတာစသည်ဖြင့် တစ်ခုချင်းစီ ပြင်ရပါတယ်။
Non-linear editing မှာ video တွေ၊ audio တွေကို ဖြတ်တောက်တာ၊ ချိန်ညှိတာအရင်လုပ်ပြီးမှ တစ်ခုချင်းစီအစဉ်လိုက် နေရာချတာဖြစ်ပါတယ်။
Editing အမျိုးအစားတစ်ခုစီအလိုက် အားသာချက်အားနည်းချက်တွေရှိပေမယ့် DaVinci Resolve မှာတော့ Non-linear Editing ပုံစံကိုပဲ အသုံးပြုထားပါတယ်။ ဒါကြောင့် Video တွေ၊ Audio တွေကို Cut page မှာ အရင်ဖြတ်တောက်ရပါတယ်။ Cut Page မှာအားလုံးပြီးမှ Edit လုပ်ရတာမဟုတ်ဘဲ Cut Page ကနေ Edit Page ကို အသွားအပြန်လုပ်နေလို့လည်းရပါတယ်။

1. DaVinci Resolve ကိုဖွင့်ပါ<br /><br /><img src="https://i.imgur.com/9rzSNZN.png" style="zoom:25%;" /><br /><br />ပထမဆုံးပွင့်လာမှာက Project Manager ပဲဖြစ်ပါတယ်။ အလုပ်လုပ်ပြီးသမျှ Project တွေအားလုံးကို ဒီမှာမြင်ရမှာဖြစ်ပါတယ်။
2. New Project ကိုနှိပ်ပါ။ __OMO Quick Cut__ ဟုနာမည်ပေးပါ။ Create ကိုနှိပ်ပါ။ Create ကိုနှိပ်လိုက်တဲ့အခါမှာ Project ပွင့်လာပါလိမ့်မယ်။ နောက်ဆုံးလုပ်ခဲ့တဲ့ project မှာဖွင့်ထားတာက Cut page ဆိုလျှင် Cut page ကိုရောက်သွားမှာဖြစ်ပြီး နောက်ဆုံးလုပ်ခဲ့တာ Edit page ဆိုလျှင် Edit page ကိုရောက်သွားမှာဖြစ်ပါတယ်။
3. ကိုယ်ရောက်နေတဲ့ နေရာက Cut page မဟုတ်လျှင် Application ရဲ့အောက်ခြေနားမှာရှိတဲ့ Cut ကိုနှိပ်ပြီး Cut page ကိုသွားနိုင်ပါတယ်။
4. Cut page နှင့် Edit page မှာ မြင်ရတဲ့ပုံစံချင်းမတူပါဘူး။ Cut page မှာလုပ်နိုင်တဲ့လုပ်ငန်းက သိပ်များများစားစားမရှိဘဲ ဖြတ်တောက်တဲ့ကိစ္စကိုပဲ အဓိကလုပ်ရတာဖြစ်ပါတယ်။ Tools တွေလည်း သိပ်များများစားစား မထည့်ထားတာကြောင့် Cut Page မှာ ဖြတ်တောက်တဲ့ကိစ္စကို အနှောင့်အယှက်ကင်းကင်းနှင့် အလုပ်လုပ်လို့ရပါတယ်။<br /><br /><img src="https://i.imgur.com/x5rg7Ys.png" style="zoom:25%;" /><br /><br />Cut Page ရဲ့ ဘယ်ဘက်အပေါ်ပိုင်းမှာမြင်ရတာက Media Pool ဖြစ်ပါတယ်။ လက်ရှိလုပ်နေတဲ့ project နှင့်သက်ဆိုင်တဲ့ video clip တွေ၊ audio clip တွေကို Media Pool မှာ တစုတစည်းတည်း မြင်ရမှာဖြစ်ပါတယ်။
ကိုယ့်ရဲ့ screen က သေးနေတယ်၊ video preview ကို ကြီးကြီးချဲ့ကြည့်ချင်တယ်ဆိုလျှင် Media Pool Window နှင့် video preview ကြားက margin ကို ဘယ်ဘက်ဆွဲလိုက်တာနှင့် လိုသလိုချိန်လို့ရပါတယ်။
Resize Timeline Control ကိုနှိပ်ပြီး အောက်ဘက်ကိုဆွဲချရင်လည်း video preview ကျယ်ကျယ်ရအောင် ကြည့်လို့ရပါတယ်။<br /><br /><img src="https://i.imgur.com/FcxAz5B.png" style="zoom:25%;" />
5. Project အသစ်တစ်ခုစတော့မယ့်အခါမှာ ဘယ်ဘက်အပေါ်ထောင့်နားမှာရှိတဲ့ ခလုတ်တွေနှင့် Media တွေ import လုပ်လို့ရပါတယ်။ Import Media Folder ခလုတ်ကိုနှိပ်ပါ။<br /><br /><img src="https://i.imgur.com/StcRgVx.png" style="zoom:25%;" /><br /><br />Import Media Folder နှင့် Folder အလိုက် import လုပ်မယ်ဆိုလျှင် နဂိုကတည်းက ဗီဒီယိုအတွက်လိုတဲ့ audio ၊ video တွေကို folder တစ်ခုတည်းမှာ သေချာစုစည်းထားဖို့လိုပါတယ်။ Import Media Folder ကနေ ထည့်လိုက်တာနှင့် folder ထဲမှာ စုထားတဲ့ file တွေအားလုံးကို Library ထဲကို ထည့်ပေးမှာဖြစ်ပါတယ်။
6. Import လုပ်ဖို့ Open Dialogue ပွင့်လာတဲ့အခါ သင်ခန်းစာအတွက်လိုအပ်တဲ့ Lesson01 folder ကိုအရင်သွားပါ။ OMO Footage folder ကိုဆက်သွားပါ။ folder ထဲမှာ INTERVIEW  ၊ SCENERY ၊ GRAPHICS ၊ MUSIC ၊ STORE ဆိုပြီးရှိပါတယ်။
7. Open ခလုတ်ကိုနှိပ်လိုက်တာနှင့် အထဲက folder များနှင့် audio ၊ video တွေကို import ထည့်ပေးတာကို တွေ့ရမှာဖြစ်ပါတယ်။
8. Import လုပ်လိုက်တာနှင့် ကိုယ်ထည့်လိုက်တဲ့ video တွေရဲ့ frame rate ဟာ DaVinci Resolve project ရဲ့ frame rate နဲ့မကိုက်ဘူးဆိုတဲ့အကြောင်း ပေါ်လာတတ်ပါတယ်။ မပေါ်လည်းကိစ္စမရှိပါဘူး။ ပေါ်လာလည်း ပြဿနာမရှိပါဘူး။ Change ကိုနှိပ်လိုက်မယ်ဆိုလျှင် video ရဲ့ frame rate အတိုင်း DaVinci project ရဲ့ frame rate ကိုလိုက်ပြောင်းပေးမှာဖြစ်ပါတယ်။

>ဒီနေရာမှာ ဗဟုသုတအနေနှင့် frame rate အကြောင်းအနည်းငယ်ဖော်ပြချင်ပါတယ်။ frame rate အကြောင်းသိပြီးသားစာဖတ်သူတွေကတော့ ဒီအပိုင်းကိုကျော်ဖတ်လို့ရပါတယ်။
ဗီဒီယိုကြည့်တဲ့အခါမှာ လူတွေရဲ့မျက်စိမှာ ပုံရိပ်တွေတောက်လျှောက်ပေါ်နေတယ်လို့ မြင်ရပေမယ့် တကယ်တမ်းမှာ ရုပ်သေတွေကိုတစ်ခုပြီးတစ်ခုလျှင်မြန်တဲ့နှုန်းနှင့်ပြောင်းလဲပြသနေတာဖြစ်ပါတယ်။ အဲဒီရုပ်သေပုံရိပ်တစ်ခုချင်းစီကို frame လို့ခေါ်ပါတယ်။ frame rate ဆိုတာ တစ်စက္ကန့်မှာပုံရိပ်ဘယ်နှခုကိုပြသလဲကိုဆိုလိုပါတယ်။ ဒါကြောင့် frame rate ကို frame per second (FPS) လို့လည်းခေါ်ပါတယ်။
ရုံတင်ကားတွေ၊ ရုပ်မြင်သံကြားအစီအစဉ်တွေ၊ စမတ်ဖုန်းတွေမှာ စံသတ်မှတ်ချက်အားဖြင့် 24fps သုံးပါတယ်။ ဒီ frame rate ဟာ motion blur လို့ခေါ်တဲ့အမြင်အာရုံတစ်ခုကိုဖန်တီးပေးပါတယ်။ လျှင်မြန်စွာလှုပ်ရှားနေတဲ့အရာဝတ္ထုတစ်ခုဟာ motion blur ကြောင့် အမြင်အာရုံမှာ အနည်းငယ်ဝေဝါးသွားစေပါတယ်။ ဥပမာ ဘောလုံးကွင်းထဲကိုယ်တိုင်သွားကြည့်မယ်ဆိုလျှင် မိမိမျက်လုံးဟာ ဘောလုံးသမားတွေကို focus ကောင်းကောင်းနှင့် ကြည်ကြည်လင်လင်မြင်ရမှာဖြစ်ပြီး ကန်လိုက်လို့လွင့်သွားတဲ့ဘောလုံးကိုတော့ ဘောလုံးမျက်နှာပြင်ဟာ ဘာဒီဇိုင်းလဲ၊ ဘာရောင်လဲဆိုတာ အသေးစိတ်မြင်ရမှာမဟုတ်ပါဘူး။ အဲဒီလိုသဘာဝအတိုင်းဖြစ်ပေါ်တဲ့ motion blur ပုံစံမျိုးကို 24fps ဆိုတဲ့ frame rate မှာ အနီးစပ်ဆုံးတူအောင် ဖန်တီးယူနိုင်တယ်လို့ သိထားရင်ရပါပြီ။
ဒီတော့ fps ကိန်းဂဏန်းတန်ဖိုးများလေလေ၊ တစ်စက္ကန့်အတွင်းပြတဲ့ပုံရိပ်တွေများလေလေဆိုတာ နားလည်နိုင်ပါတယ်။ ဒီအခြေခံသဘောကိုနားလည်ပြီဆိုလျှင် ဗီဒီယိုရိုက်ကူးတဲ့အခါမှာလည်း ပြချင်တဲ့ဗီဒီယိုရဲ့ရည်ရွယ်ချက်ကိိုလိုက်ပြီး ရိုက်ကူးရေးလုပ်ကတည်းက fps ကိုကြိုချိန်ညှိထားဖို့လိုပါတယ်။ ကိုယ်ပြချင်တဲ့ဗီဒီယိုက slow motion ခဏခဏထည့်ပြချင်တယ်ဆိုလျှင် ရိုက်ကတည်းက 60fps (သို့) 120fps စသည်ဖြင့်ကြိုချိန်ထားရပါမယ်။ 24fps လောက်နဲ့ရိုက်ထားတဲ့ဗီဒီယိုကို editing လုပ်တော့မှ slow motion နှေးနှေးလေးပြအောင် လုပ်ချင်တယ်ဆိုလျှင် video playback က တစ်ပုံပြီးမှတစ်ပုံ အထစ်ထစ်နဲ့ချောမွေ့မှုမရှိဘဲ ဖြစ်နေပါလိမ့်မယ်။
9. Import လုပ်လိုက်တဲ့ audio တွေ၊ ဗီဒီယိုတွေဟာ Media Pool ထဲမှာပေါ်လာပါလိမ့်မယ်။ ကိုယ်လုပ်နေတဲ့ project တိုင်းရဲ့ထိပ်ဆုံးမှာ Master bin တစ်ခုပေါ်နေပါမယ်။ Master bin ထဲမှာမှ import လုပ်လိုက်တဲ့ folder တွေအလိုက် bin တစ်ခုချင်းစီတန်းစီပြီး ပြပေးမှာဖြစ်ပါတယ်။ ဒီတော့ Bin ဆိုတာ Project folder လို့ အလွယ်မှတ်ထားလို့ရပါတယ်။
>Davinci Resolve က အလိုအလျောက် ဖန်တီးပေးတာမဟုတ်ဘဲ ကိုယ့်ဘာသာကိုယ် သေသေသပ်ပ်ကလေးဖြစ်သွားအောင် Bin တွေထပ်မံဖန်တီးလို့ရပါသေးတယ်။ File > New Bin ကိုသွားပြီး ကိုယ်ခဏခဏပြန်သုံးချင်တဲ့ ရုပ်သံဖိုင်တွေကို သွားသိမ်းထားလို့ရပါတယ်။

